Gulasz – prosta potrawa, której przygotowanie odbywa się w jednym garnku. Sprawdzi się na codzienny obiad i na wystawne przyjęcie. Brzmi jak danie idealne? Nie tylko brzmi – gulasz właśnie taki jest!


Gulasz – danie uniwersalne
Gulasz to bardzo uniwersalne danie, które jest lubiane zarówno przez amatorów gotowania, jak i profesjonalnych kucharzy. Pierwszych kusi łatwością przygotowania, drugich możliwościami eksperymentowania ze składnikami. Nie trzeba być jednak profesjonalistą w kuchni, aby stworzyć własną wersję tej potrawy. Ilu gotujących, tyle wariantów gulaszu – zarówno dla miłośników mięsa (np. gulasz po węgiersku z mięsem wołowym), jak i tych, którzy lubią wegetariańskie alternatywy (np. gulasz warzywny). Zanim jednak o tym, warto przyjrzeć się, w jaki sposób przygotować dobrą bazę do tego typu dania.

 

Jakie mięso wybrać do gulaszu?
Sekret udanego gulaszu jest banalnie prosty – mięso. Nie istnieje tutaj jednak żadna reguła, która ograniczałaby jego wybór, więc można wykorzystać jego dowolny rodzaj. Ważne, aby mięso było świeże i dobrej jakości – warto zatem kupować je u sprawdzonych sprzedawców. Najpopularniejsze są gulasze wieprzowe i wołowe, jak np. gulasz po węgiersku z mięsem wołowym. Sprawdź również wersję z drobiem – gulasz węgierski z kurczakiem. Smaczne danie tego typu przygotujesz również z wyrobów mięsnych. Zobacz przepis na gulasz z kiełbasek.



Jak przygotować gulasz?
Bardzo istotny jest sposób przygotowania mięsa do gulaszu. Należy je najpierw pokroić w kostkę i podsmażyć w garnku na rozgrzanym tłuszczu. Następnie dodaje się do niego odpowiednią ilość wody i dusi pod przykryciem – aż do osiągnięcia przez mięso odpowiedniej miękkości. Dobrze przyrządzony gulasz będzie charakteryzował się gęstą konsystencją i brązową barwą. Można do niego dodać ulubione warzywa i przyprawy, jest też wyśmienity jako sos, którym polewa się inne potrawy. Urozmaicić go może przecier pomidorowy, dodany pod koniec gotowania. Stanowi też ciekawy duet z różnego typu plackami, np. ziemniaczanymi. W ten sposób powstanie placek po węgiersku.

 

Gulasze wegetariańskie
Bazą gulaszu nie musi być jednak mięso – istnieje sporo warzywnych wariantów tego dania. Warto wykorzystywać do nich sezonowe warzywa. I tu można popuścić wodze fantazji i przygotować ciekawe, smaczne dania. W roli podstawy dobrze sprawdza się dynia, która pojawia się w sklepach już pod koniec sierpnia. Należy pokroić ją w kostkę i, podobnie jak mięso, gotować w wodzie po wcześniejszym podsmażeniu. Czas przyrządzania takiej potrawy jest nieco krótszy, za to efekt równie zadowalający. Pasuje do niej śmietana i drobno posiekana natka pietruszki, choć można ją podawać także z innymi dodatkami – kaszą, ryżem lub ulubionym pieczywem. Wypróbuj nasz przepis na gulasz z dyni.



Rozgrzewające gulasze
Odpowiednio przygotowany gulasz rozgrzeje Cię w deszczowy, chłodny dzień. Jego tajemnica? Cynamon, goździki czy papryczka chili. Takie połączenie przypraw może zaskakiwać, dobrze jednak sprawdza się jako mieszanka doprawiająca wariant warzywny tego dania. Jego podstawą mogą być rośliny strączkowe, w tej roli sprawdzi się np. ciecierzyca. Wypróbuj jej, przyrządzając rozgrzewający gulasz z warzywami. Sos przygotowany na bazie pomidorów z mlekiem kokosowym zadowoli nawet najbardziej wybrednych smakoszy. Gulasze mięsne mogą być jednak równie rozgrzewające. Sprawdź to, gotując gulasz wieprzowy pikantny.

 

Zalety gulaszów
Warto pamiętać, że gulasz to potrawa całoroczna, która w zależności od sposobu przygotowania ma różne właściwości. Jedna cecha jest stała – bez względu na to, na jaki wariant się zdecydujesz, nie spędzisz całego dnia w kuchni, a gotować będziesz z dużą przyjemnością. Danie to bardzo łatwo przechowywać – można ugotować je w większych ilościach i zamrozić lub zawekować. Wersję w słoiku możesz też zabrać ze sobą na wycieczkę za miasto lub przechowywać na zimowe obiady. Skorzystaj z tej rady, robiąc gulasz.

W przygotowaniu gulaszu najbardziej kuszące jest to, że nic Cię nie ogranicza. Możesz do niego dodać wszystko to, na co masz ochotę. Opłaca się zatem przejrzeć domowe zapasy i poeksperymentować. Dowolnie modyfikuj nasze przepisy.
